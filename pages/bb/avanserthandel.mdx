---
title: Avansert handel
---

# Avansert handel

Den vanligste måten å handle på i Bare Bitcoin er å kjøpe eller selge bitcoin
til den kursen bitcoin er i til enhver tid. Dette er hva som kalles
_markedsordre_. Da får du den kursen som gjelder akkurat da, og handelen din går
igjennom umiddelbart. Om du har lyst på mer kontroll over hvordan handlene dine
utføres kan du bruke den mer avanserte varianten _limitordre_. Der setter du
selv kursen du vil handle til, og ordren blir kun utført om kursen når det
nivået.

## Limit-kjøp

Med limit-kjøp kan du _kjøpe_ bitcoin til den kursen du selv ønsker. La oss si
at bitcoin-kursen er på 750 000 kr. Om du tror bitcoin skal falle, kan du legge
inn en kjøpsordre på 700 000 kr. Om bitcoin på noe som helst tidspunkt faller
under det nivået, kjøper du bitcoin til kursen du selv valgte.

## Limit-salg

Med limit-salg kan du _selge_ bitcoin til den kursen du selv ønsker. Om du tror
at bitcoin skal stige i verdi, og vil garantere deg en spesifikk salgskurs, kan
dette være en god idé. Du setter en kurs og et beløp, og om bitcoin når denne
verdien får du kroner på konto, helt uten at du trenger å foreta deg noe mer.

For å legge inn et limit-salg må du ha bitcoin på bb-kontoen din. Et limit-salg
_senker_ bitcoin-balansen din. Om du avbryter ordren før den er utført, _øker_
bitcoin-balansen din tilbake til den opprinnelige verdien.

## Er jeg garantert å få utført ordren min?

Nei, ikke nødvendigvis! For det første, så er det umulig å vite på forhånd om
bitcoin-kursen når nivået du har satt i ordren din. Om du ønsker å kjøpe bitcoin
til en lavere kurs enn den er i dag, risikerer du at den kursen aldri
inntreffer - og det samme gjelder ved et salg.

Utover det, så kan vi heller ikke garantere at ordren din blir utført, om det er
veldig store svingninger i markedet. Ved veldig stor volatilitet kan det være at
vi ikke rekker å få utført ordren din, før kursen beveger seg bort igjen.

## Er det ekstra avgifter på avansert handel?

Nei! Du betaler akkurat det samme som du ville gjort med en vanlig markedsordre.
